
GÜZEL TÜRKÇEMİZ

Yahya Kemal’in “Türkçe, ağzımda annemin sütüdür.” sözüyle yücelttiği, yakın zamanda kaybettiğimiz Türk Edebiyatının bir diğer ulu çınarı F. Hüsnü Dağlarca’nın herkesin bildiği “Türkçem benim ses bayrağım.” sözüyle yüceltmekle kalmayıp kutsallaştırdığı dilimiz bugün önemli sorunlarla karşı karşıya… Bu güzel dile neden gerekli ve hak ettiği özeni göstermiyoruz? Yurdumun insanı, kendisini yığınlardan koparıp millet yapan o yüce değerlere neden bu kadar uzak, yabancı, gönülsüz ve umarsız? Türkçe sevgisini, ana dil coşkusu, dil bilinci ve duyarlılığı neden bu kadar göz ardı ediliyor? Oysa insanların kendi dillerine sahip çıkması düşünceyi geliştiren, ona şekil veren, onu insan yapan ana unsurdur. O, dilimiz, gönlümüz, yüreğimiz, yurdumuz, ses bayrağımız güzel Türkçemiz tarihi ve zenginliğiyle baş tacı haline getirilmelidir. 
Dil, bir milletin benliğini yansıtan en önemli elementtir ve bu düşünceden yola çıkarsak Türkçemiz, tarih boyunca pek çok medeniyetin etkisiyle harmanlanıp adeta bir mücevher değerinde miras olmuştur. Ancak günümüzde hem yabancı kelimelerin daha fazla hayatımıza girmesiyle ve de bizim de farkındalığımızın azalmasıyla birlikte artık yeterince dilimize özen göstermiyoruz. Medyanın ve teknolojinin günümüzde gelişimi ile yabancı kelimelerin kullanımı ve hayatımıza girme olanağı daha fazla arttı. Bu yüzden Türkçe dilinin kullanımını daha az veya ölçüsüz değişimi ile Türkçemizi bir uçuruma sürüklemekteyiz. Bir başka sorun ise bu teknoloji çağında kitap okuma oranlarının gittikçe düşmesi Türkçe dilinin özünü kaybetmemize yol açıyor ve bu şekilde Türkçe dilinin inceliklerini ve özelliklerini kullanmamamıza ve unutmamıza sebebiyet veriyor.
Türkçe, milletimizin ortak hafızasını, kültürünü ve tarihini taşıyan bir hazinedir. Dilimiz, bizi bir araya getiren, ortak bir kimlik oluşturan bir bağdır. Bu nedenle, dil sevgisi ve bilinci, bireylerin ve toplumun sorumluluğundadır. Dilimizi korumak ve onu asırlar boyu değerli kılmak toplum ve bireylerin sorumluluğudur. Bu sorumluğu da insanlara kazandırmak adına başta eğitim sistemimiz olmak üzere aile içinde de bu bilinci oturtmak için çabalamalıyız. Güzel Türkçemize önem ve ilgimiz, Türk milletinin birliği ve kültürüne katkı sağlayacaktır.
